# 🎮 Oyun Geliştirme
## Oyun Geliştirme Nedir?
Oyun geliştirme, video oyunlarının planlanması, tasarlanması ve hayata geçirilmesi sürecidir. Bu süreç, oyun tasarımı, programlama, grafik oluşturma, ses tasarımı ve test gibi birçok farklı aşamadan oluşur. Hem eğlence amaçlı hem de eğitim, simülasyon gibi amaçlarla oyunlar geliştirilebilir.

## Oyun Geliştirme Sürecinde Hangi Aşamalar Bulunur?
Oyun geliştirme birkaç temel aşamadan oluşur:

- Oyun Tasarımı: Oyunun hikayesi, kuralları, karakterleri, mekanikleri ve dünyası tasarlanır.
- Programlama: Oyun motoru kullanılarak oyunun teknik altyapısı kurulur. Oynanış, fizik motoru, yapay zeka gibi unsurlar kodlanır.
- Grafik ve Ses Tasarımı: Oyun için 2D veya 3D grafikler ve animasyonlar oluşturulur. Ses efektleri ve müzikler eklenir.
- Test: Oyun hatalara karşı test edilir ve kullanıcı deneyimi açısından değerlendirilir.
- Yayınlama: Oyun tamamlandıktan sonra platformlar (PC, mobil, konsol) üzerinden oyunculara sunulur.

## Oyun Motoru Nedir ve Hangi Oyun Motorları Kullanılır?
Oyun motoru, bir oyunun geliştirilmesi için kullanılan yazılım altyapısıdır. Oyun motorları, fizik motoru, grafik motoru, ses motoru gibi bileşenleri içerir ve geliştiricilere oyun yapmayı kolaylaştırır. Popüler oyun motorları şunlardır:

- ⭐ **Unity:** En popüler oyun motorlarından biridir ve hem 2D hem de 3D oyunlar için kullanılır. **C# diliyle programlanır** ve mobil, PC ve konsol platformlarında oyun geliştirmek için idealdir.
- ⭐ **Unreal Engine:** Özellikle yüksek kaliteli 3D grafikler için tercih edilen bir oyun motorudur. **C++ ile programlanır** ancak BluePrint görsel programlama sistemi ile **kod yazmadan oyun geliştirmeye de olanak tanır.** **Epic Games tarafından geliştirilmiştir.**
- ⭐ **Godot Engine:** **Açık kaynaklı bir oyun motorudur** ve hem 2D hem de 3D oyun geliştirmeyi destekler. Hafif ve esnek yapısıyla öne çıkar.
- **MonoGame:** C# tabanlı bir oyun geliştirme framework'üdür. Özellikle 2D ve 3D oyunların geliştirilmesinde tercih edilir. XNA Framework'ün devamı olarak geliştirilen MonoGame, çapraz platform desteği sayesinde oyunları Windows, macOS, iOS, Android ve konsollarda çalıştırmayı sağlar. C# dilini kullanarak basit ve orta ölçekli projelerde güçlü bir oyun motoru olarak tercih edilebilir.
- **GameMaker Studio:** Daha çok 2D oyunlar için tercih edilir. Görsel arayüzü ve **drag-and-drop sistemi** sayesinde programlama bilmeyenler için de uygundur.

## Oyun Geliştirmede Hangi Diller Kullanılır?
Oyun geliştirmede kullanılan diller, seçilen oyun motoruna göre değişir. Popüler diller şunlardır:

- ⭐ **C#:** Unity oyun motoru ile birlikte kullanılır. Hem esnek hem de kolay öğrenilebilir bir dil olduğundan tercih edilir.
- ⭐ **C++:** Unreal Engine oyun motorunda kullanılır. Performansı ve düşük seviyeli kontrolleri ile büyük ve karmaşık oyun projeleri için uygundur.
- ⭐ **Python:** Özellikle yapay zeka ve prototip geliştirme aşamalarında tercih edilir. Oyun motorlarıyla **entegrasyon sağlanarak** çeşitli oyun mekanikleri programlanabilir (sadece Python kullanarak oyun geliştirilmesi tavsiye edilmez).
- ⭐ **Lua:** Daha çok script tabanlı oyun içi düzenlemelerde ve mod geliştirme aşamalarında kullanılır. GTA 5, World of Warcraft, Metin2 ve Roblox gibi oyunlar Lua dilini kullanarak oyunculara özelleştirme seçenekleri sunmuştur. Lua, hafif ve kolay entegre edilebilir bir dildir.
- **JavaScript:** Tarayıcı tabanlı oyunlarda ve bazı cross-platform motorlarda (Cocos2d, Phaser) kullanılır.

## 2D ve 3D Oyun Geliştirme Arasındaki Farklar Nelerdir?
- **2D Oyunlar:** Oyun dünyası iki boyutlu olup, genellikle platform oyunları, puzzle oyunları gibi türlerde kullanılır. Grafikler ve animasyonlar düz bir perspektif üzerinden sunulur. Unity, GameMaker ve Godot gibi motorlar 2D oyun geliştirmede sıkça kullanılır.
- **3D Oyunlar:** Oyun dünyası üç boyutlu olup, daha karmaşık grafikler, kamera açıları ve fizik kuralları içerir. Unreal Engine ve Unity, 3D oyun geliştirmek için ideal motorlardır. FPS ve açık dünya oyunları gibi türlerde 3D kullanılır.

## Oyun Geliştirmede Fizik Motoru Neden Önemlidir?
Fizik motoru, oyun içinde **gerçek dünya fiziğine yakın sonuçlar elde etmek** için kullanılır. Örneğin, karakterlerin hareketleri, çarpışmalar, yerçekimi gibi fiziksel olaylar bu motorlarla simüle edilir. Gerçekçi oyun deneyimi için iyi bir fizik motoru oldukça önemlidir. Havok ve PhysX gibi motorlar fizik simülasyonları için yaygın olarak kullanılır.

## Oyunlarda Yapay Zeka Nasıl Kullanılır?
Yapay zeka (AI), oyunlardaki NPC'lerin (Non-Player Characters) davranışlarını yönetmek için kullanılır. Düşmanlar, dost karakterler veya bağımsız hareket eden varlıklar, yapay zeka algoritmaları sayesinde oyuna tepki verir. AI, oyuncunun deneyimini zenginleştiren önemli bir bileşendir. Pathfinding (yol bulma) algoritmaları, durum makineleri ve öğrenme algoritmaları oyunlarda sıkça kullanılır.

## Mobil Oyun Geliştirme Nedir? Hangi Araçlar Kullanılır?
Mobil oyun geliştirme, özellikle iOS ve Android platformları için oyunlar üretmeyi içerir. Mobil cihazların donanım kısıtlamaları nedeniyle performans optimizasyonu büyük bir önem taşır. Popüler mobil oyun geliştirme araçları şunlardır:

- **Unity:** Hem 2D hem de 3D mobil oyunlar geliştirmek için sıkça kullanılır.
- **Unreal Engine:** Yüksek grafik kalitesiyle mobil oyun geliştirme için de kullanılabilir. Ancak, Unreal Engine’in performans ve kaynak tüketimi mobil cihazlar için fazla olabilir, bu yüzden daha büyük projelerde tercih edilir.
- **LibGDX:** Java tabanlı bir framework olup, mobil oyun geliştirme için hafif ve hızlıdır. Android ve HTML5 platformlarına da uyumludur, bu yüzden performans optimizasyonu gerektiren projelerde sıkça kullanılır.
- **Cocos2d:** Özellikle 2D mobil oyun geliştirmede kullanılır ve JavaScript ile programlanır.